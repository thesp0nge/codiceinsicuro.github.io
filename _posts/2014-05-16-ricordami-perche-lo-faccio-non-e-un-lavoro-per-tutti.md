---
layout: post
title: "Ricordami perché lo faccio: non è un lavoro per tutti"
modified:
category: [meditazione]
tags: [choosy, meditazione, sangue di giuda, senior, junior, mettersi in gioco, imparare, blog, twitter, antani]
image:
  feature: vino.png
  credit: Darco TT
  creditlink: https://flic.kr/p/dPGnE
comments: true
share: true
---

Nel dialetto milanese, che ormai purtroppo in pochi conoscono e ancor meno
usano[^1], c'è un modo di dire che riassume bene il post che sto scrivendo oggi
che, a ridosso del weekend, non può essere altro che un post di meditazione da
leggersi, **rigorosamente**, questa sera con un buon bicchiere di vino o di
grappa o di passito[^2].

> Ogni ofelè al fa el so mestè

## Mi ricordo signora mia, quando ero giovane...

Era l'estate del 1997 e stavo finendo il biennio della Laurea in Informatica
all'Università Statale di Milano. Allora le lauree non erano _brevi_ e
_specialistiche_; erano lauree e dopo 5 anni sudati eri orgoglione del titolo
di _dottore_. Alla fine del biennio comune, il nostro corso di laurea portava
comunque ad un triennio di specializzazione nelle varie aree dell'IT.

Ci sono corsi e professori che ti rimangono dentro a vita e ricordo
precisamente, anche se potrei far confusione con gli anni, che ci furono 2
corsi che mi spinsero con forza nelle braccia dell'IT Security: il corso di
Sistemi Operativi tenuto, magistralmente, dal professor [Gianfranco Prini](http://homes.di.unimi.it/~gfp/) ed il
corso di Architetture degli elaboratori 2 (questo mi pare fosse il primo
semestre del terzo anno), tenuto dal professor [Gian Paolo Rossi](http://nptlab.di.unimi.it/index.php/people/63-gian-paolo-rossi.html).

Ci sono 2 libri che ogni specialista IT nel campo della sicurezza deve tenere
sul comodino perché **fondamentali**:

* [Modern Operating Systems](http://www.amazon.it/Modern-Operating-Systems-Andrew-Tanenbaum/dp/013359162X) del Tanenbaum (sì quello di
  Minix, dal quale Torvalds si è inspirato per creare Linux);
* [TCP/IP Illustrated Vol. 1](http://www.amazon.it/TCP-Illustrated-Volume-Addison-Wesley-Professional-ebook/dp/B00666M52S) dello Stevens

Mettete insieme 2 professori che amano la loro materia, due pietre miliari
della bibliografia in campo informatico, due materie veramente interessanti,
gli ampex, il vi (non il vim... il vi) e se quella è la vostra strada, allora
inizierete a spippolare di raw socket, di buffer overflow e di shellcode.

Poi vennero i corsi di sicurezza vera e propria con il professor [Bruschi](http://www.curriculum.scienzemfn.unimi.it/curriculum.php?h=danilo.bruschi) che
chiusero il cerchio. Venne la mia tesi che mi portò nel kernel di linux e
imparai, non solo a scrivere codice C e leggere codice altrui ma a relazionarmi
con hackers anni luce più bravi di me: buffer e belch tra tutti.

Era il 2001, il 2 luglio e diventavo dottore. Ma più importante, avevo capito
in campo lavorativo cosa volevo fare e quali erano le cose fondamentali dalle
quali non discostarmi mai:

* studiare
* leggere qualsiasi cosa in rete (attinente)
* leggere il codice di altre persone
* spippolare
* scrivere, scrivere tanto
* essere umile, tanto umile
* farmi un culo così.

Aneddoto. Io ho sempre desiderato rimanere in ambito accademico e ricordo che
Bruschi lo chiese a me e Aldo. Tuttavia quello che ci veniva offerto[^3] era
meno di quanto offerto da _importante società di consulenza informatica_.
All'epoca purtroppo mi portavo dietro un senso di colpa dovuto al fatto che mia
madre spendeva soldi per la mia formazione e che non c'era altro reddito in
casa. La mia scelta fu quindi dettata più dal dover portare qualche soldo a
casa e avere un contratto più _sicuro_ di quello da ricercatore.

Posto che ora nel 2014 sono riuscito a fare veramente quello che amo, quella fu
la peggiore scelta della mia vita.

## Stay hungry, stay foolish

Fare _IT security_, o fare l'hacker secondo la visione semplistica di alcuni, è
qualcosa che, per come la vedo io, ti porta ad essere lavorativamente parlando
un eterno ragazzino.

A parte il fatto che farei effettivamente ridere a fare review del codice in
giacca e cravatta come se stessi andando ad un matrimonio, intendo dire che è
un mestiere che va fatto con la stessa curiosità e voglia di imparare e
sperimentare tipica di un bambino.

Se io facessi ogni giorno un penetration test nello stesso modo, usassi sempre
lo stesso tool, usassi sempre gli stessi pattern d'attacco, sarei uno
specialista **finito** in partenza.

Se io accettassi passivamente che il mio strumento di vulnerability assessment
o portscan mi dicesse che c'è un IIS con la sua pagina di default su un server
linux, più precisamente una debian, e lo mettessi annoiato in un report, non
commetterei solo un madornale errore[^4] ma darei l'impressione di fare
qualcosa tanto per fare.

Nel suo discorso a Stanford, Steve Jobs pronuncia la famosa esortazione che da
il titolo a questa sezione: siate affamati (di sapere) e siate folli. La follia
di cui si parla, in realtà ci si dovrebbe fare un bagno nella sottocultura
degli anni 70, visto che la frase è presa dall'ultimo numero del [Whole Earth
Catalog](http://it.wikipedia.org/wiki/Whole_Earth_Catalog) per capirla a fondo, è quella che ti porta a pensare
fuori dagli schemi, a spremere la mente per portarla su sentieri nuovi,
possibilmente senza acidi.

La fame e la follia per un application security specialist sono quelle
caratterstiche che ti fanno crescere. Di fronte ad un'attività, provare cose
nuove e non fermarsi ad un risultato perché output di un tool.

> Come si raggiunge questa follia dato che, difficilmente tutti noi saremo
> colpiti da una folgorazione come San Paolo sulla via di Damasco?
> La si raggiunge leggendo. Tanto.

Il web è pieno di risorse, ben più autorevoli di questa forse. Ci sono
application security specialist senior che mettono a disposizione degli altri
quello che hanno imparato. Non sfruttare questa conoscenza è semplicemente da
idioti.

Pensare di essere arrivati, a 37 anni è da spocchiosi saccenti. Imparo
costantemente qualcosa, giorno per giorno. Un nuovo trick, un nuovo linguaggio,
un nuovo paradigma di programmazione, un nuovo software. E non sono più bravo
di altri o più speciale. Ho semplicemente fame[^5].

## Caro amico ti scrivo

Si dice che una persona abbia veramente capito un concetto se è in grado di
esprimerlo chiaramente e di farlo capire agli altri. Quale miglior forma di
espressione se non quella scritta.

Scrivere, e anche partecipare a conferenze come relatore, ti permette di
raggiungere un sacco di obiettivi:

* relazionarti con altre persone
* farti nuovi amici
* girare il mondo (se ne hai la possibilità) e vedere posti nuovi
* approfondire e fare tuoi temi di tuo interesse

Non solo tenere un blog, scrivere un paper, scrivere il materiale per uno
speech può essere utile... ma anche scrivere del codice è fondamentale per una
persona che fa questo lavoro.

I motivi, sostanzialmente due.

Il primo motivo è che i tool esistenti sono scritti secondo esigenze che non
sono necessariamente le mie, quindi posso voler scrivere un particolare
strumento che realizza un particolare scopo. Bonus: anche così posso imparare
qualcosa di nuovo.

Il secondo motivo è che se vuoi avere la presunzione di correggere il codice
altrui, devi prima sapere cosa significa scrivere del codice e metterlo in
produzione. Fare una code review non vuol dire eseguire il tool, vuol dire fare
threat modeling, capire il ciclo di vita del software e come migliorarlo senza
stravolgerlo e vuol dire come inserire la patch di security con esempi mirati e
calati nel codice che si è appena testato.

## Essere umile e farsi un culo così

C'è gente per la quale il successo è arrivare al titolone di manager e
preparare bei diagrammi visio o gantt (senza un senso pratico) o presentazione
con mille effetti ed animazioni. C'è anche gente che invece ama lavorare e
farsi il mazzo tanto.

Io penso che se scegli di occuparti di sicurezza applicativa, le mani sporche
le avrai sempre e soprattutto ci sarà sempre qualcuno più bravo di noi dal
quale imparare.

Non solo, per raggiungere l'eccellenza l'unico ingrediente concreto è star
zitti e lavorare tanto, magari emulando una o più persone senior delle quali
parlavo prima.

Non è che trovare un po' di SQL Injection con [Owasp
ZAP](https://www.owasp.org/index.php/OWASP_Zed_Attack_Proxy_Project) fa di una
persona uno specialista di application security... soprattutto quando fa tutto
ZAP.

## Off by one

> Purtroppo quello dell'application security specialist, o dell'hacker che dir
> si voglia, non è un lavoro per tutti. E' un lavoro che ha le radici così
> profonde nelle attitudini personali che o ci sei portato o non lo diventerai
> mai. Eventuali certificazioni dimostreranno solo che sai studiare per un
> esame, ma se ti manca quel qualcosa dentro... bhé ti manca quel qualcosa
> dentro.

Quello che ho scritto può essere applicato per tutti i lavori di questa bella
Terra, ovviamente cambiando i tecnicismi ma il concetto di fondo rimane. Se
nella vita riuscirai a fare non quello che hai studiato, non qualcosa che pensi
sia _cool_, non qualcosa che pensi ti possa portare soldi, non qualcosa che
pensi ti faccia diventare un manager a bordo di una A4, ma riuscirai a fare
quello per il quale sei nato allora avrai sia il successo che la felicità.

E spesso scopriremo se siamo riusciti solo alla fine.

[^1]: non me ne vogliano i fratelli e le sorelle italiane che parlano altri dialetti. E' off topic qui, ma io credo con forza che il dialetto del luogo debba essere insegnato in ogni comune per farci comprendere bene le nostre radici. La storia di un popolo passa anche dalla cultura orale e rurale, dai modi di dire legati al territorio e da mille altre storie suggestive che stanno morendo insieme ai nostri nonni.
[^2]: la traduzione letterale è _"A ciascun pasticcere la sua specializzazione"_
[^3]: non ditemi che veramente volete la polemica su quanto poco conti in Italia la ricerca.
[^4]: quella combinazione di sistema operativo e web server è impossibile da ottenere. Il nostro strumento ha preso una cantonata totale: o il sistema operativo o il server web sono sbagliati.
[^5]: non dovuta alla L-Carnitina :)
